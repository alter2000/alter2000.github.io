---
layout: post
title: Një foto, një fabul
date: 2016-11-29 21:08
categories: albanian
---

Natyra shqiptare është e bukur, jashtëzakonisht e bukur, shumë e brishtë, por
edhe shumë krenare. Sa më shumë ta admirosh e ta studiosh, aq më shumë të josh
me të papriturat e me larminë e saj. Më pëlqen të udhëtoj, më pëlqen deri në
çmenduri të eksploroj. Duket paksa e çuditshme, por natyra më bën shpeshherë
edhe romantik, aq sa edhe fantazinë ma hipën në një Pegaso.

Gjarpëron rruga dhe makina duket sikur kërcen nga njëra kthesë te tjetra. Një
pamje madhështore shpaloset. Magjia e Ohrit të bën për vete. Si mburojë ngrehet
gadishulli i Linit. Rrezet përvëluese të diellit reflektojnë dhe përplasen në
faqet e gurta të shkëmbit. S'e di se pse m'u duk sikur vetë skulptorja natyrë
kishte në majë të tij një luan, vështrimi i të cilit, i përqendruar dhe krenar
duket sikur do të thotë:

> Ky vend ka zot.

![Luan i Linit](https://raw.githubusercontent.com/alter2000/alter2000.github.io/master/img/Lin.png)

Putrat përqafojnë faqen shkëmbore si për të thënë: *“Mbret jam unë...”* e mbron
me fanatizëm Kishën e Linit.  
Sa madhështor e fisnik që duket; aq hirplotë e me shumë delikatesë u thotë
maqedonasve: *“Ju presim sa për një vizitë...”*  
Ndoshta duket si për të qeshur, por shpesh më pëlqen të krijoj figura me pamjet
që shoh, sidomos nga fakti që prapa veshit të tij të djathtë ndodhet diçka më
shumë sesa shkurreta e gjembaçë, më shumë se një panoramë që bën të të
tradhtojnë sytë e të mendosh sa i vogël është në të vërtetë ky luan.
